# Danimarka Eğitim Sistemi

Hacettepe Üniversitesi, Türkiye

## Öz

Bu çalışmada Danimarka eğitim sistemi hakkında bilgi verilip Türkiye eğitim sistemiyle karşılaştırılması amaçlanmıştır. Çalışmada; eğitim sistemin temel özellikleri, eğitim sisteminin yönetim ve organizasyonu, aşamaları, yapısı, eğitimin finansmanı, zorunlu eğitim durumu, erken çocukluk eğitimi ve bakımı, ilkokul, ortaokul, ortaöğretim, yüksek öğrenim, bu kademeler arası geçiş, yetişkin eğitimi, değerlendirme, evde eğitim ve öğretmen yetiştirme ele alındı. Eğitim sistemine yansımaları, sonuç ve öneriler kısmında Türkiye’de uygulanırsa Türk eğitim sisteminde daha başarılı olmasını sağlayan uygulamalardan bahsedildi. Araştırmada belgesel tarama yöntemi kullanıldı. Danimarka’da okul öncesi eğitim bir yıl boyunca zorunlu olarak uygulanıyor, ulusal testler sayesinde program sürekli geliştiriliyor, öğrenciler başarılı ya da başarısız olarak etiketlenmeden öğrencinin seviyesine uygun eğitim veriliyor, eğitim fakültesine kabul için adayların öğretmenliğe uygun olup olmadığını tespit etmek üzere altı alanda testler yapılıyor, öğretmenlerin işe alımlarında yerel yönetimler sorumlu oluyor, çerçeve programı bakanlıklar hazırlıyor, çerçeve programı yerel yönetimler ve okul kendi ihtiyaçlarına göre genişletiyor, ders kaynakları ücretsiz veriliyor, şartları sağlayan öğrenciler evde eğitim alıyor ve hayat boyu eğitim felsefesinden dolayı yetişkin eğitimine önem veriliyor.

**Anahtar sözcükler:** Danimarka, eğitim sistemi, eğitim programı, Türk eğitim sistemine yansımaları